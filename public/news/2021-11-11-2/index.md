---
title: Тематичний день «МЕДІАДРАЙВЕР»
---

Починаючи з листопада 2013 року, тобто з початком Революції Гідності, тема критичного сприйняття суспільством інформації з медіа набула особливої актуальності. Адже потоки неправдивої чи маніпулятивної інформації почали безпосередньо міняти життя громадян України. Відтак розуміння природи цієї інформації та вміння її фільтрувати стало питанням безпеки як країни в цілому, так і кожного з нас.

Особливо важливо, щоб навичками активного пізнання медіа та їх критичного осмислення оволоділи молоді люди, які вступають у доросле життя і яким завтра доведеться приймати важливі рішення і в роботі, і в особистому житті.

КМІС на замовлення ГО «Детектор медіа» провів на початку 2016 року соціологічного опитування про те, наскільки критично громадяни України оцінюють медіа. Одне з питань, яке ставилось: «Чи вважаєте ви, що потрібно запровадити навчання з медіаграмотності?». 45 % громадян відповіли, що курс має бути запроваджено у школах, 40 % опитаних вважають, що він необхідний у вишах, 27,8 % відповіли, що потрібні широкі просвітницькі кампанії з медіаграмотності для дорослих, і лише 12,1 % не вважає, що потрібне навчання з медіаграмотності.

Відтак очікування суспільства – високі, а сучасних навчальних інструментів – майже нема. Тому, у команди ГО «Детектор медіа» виникла ідея розробити посібник нового типу.

Що таке «МедіаДрайвер»

«МедіаДрайвер» — це мультимедійний онлайн-посібник. Він містить не лише текстову інформацію про різні типи медіа, але й чимало інфографіки, відео та навіть мультики. Також присутній ігровий елемент у вигляді тестів, проходження яких дозволяє отримати «Посвідчення медіадрайвера» — водія, який добре орієнтується у складних лабіринтах світу медіа.

«МедіаДрайвер» — це не тільки про те, як виявляти фейки, маніпуляції та протистояти їм. Ми не ставили собі за мету написати цей посібник лише з прикладами в контексті інформаційної війни (хоча їх тут чимало). Адже вважаємо, що такий підхід звужує розуміння природи медіа.

«МедіаДрайвер» — це про світ медіа, про те, як він розвивався, яким він є сьогодні, що його чекає в майбутньому. А також про те, по-перше, як навчитися використовувати його можливості в повсякденному житті та у роботі, по-друге, як навчитися критично сприймати все, що пропонують медіа.
