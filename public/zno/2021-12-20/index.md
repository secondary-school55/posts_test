---
title: Відомі терміни проведення ЗНО-2022
---

[Наказом](http://testportal.gov.ua//wp-content/uploads/2021/11/nakaz-MON-1166_Kalendarnyj-plan-ZNO-2022.pdf) Міністерства освіти і науки України від 2 листопада 2021 року № 1166 затверджено календарний план підготовки та проведення зовнішнього незалежного оцінювання 2022 року.

Відповідно до наказу реєстрація осіб для участі у зовнішньому незалежному оцінюванні триватиме з **1 лютого до 9 березня 2022 року**. Керівники закладів освіти зможуть зареєструвати учнів (слухачів, студентів) для проходження ДПА у формі ЗНО до **1 березня 2022 року**.

До **29 квітня 2022 року** для зареєстрованих учасників з’явиться можливість завантажити зі своїх інформаційних сторінок запрошення-перепустки, де буде зазначено час і місце проведення тестувань.

**Тестування основної сесії ЗНО-2022 відбудуться за таким графіком:**

- фізика: **23 травня**
- хімія: **26 травня**
- українська мова, українська мова і література: **31 травня**
- математика, математика (завдання рівня стандарту): **3 червня**
- іспанська мова, німецька мова, французька мови: **6 червня**
- англійська мова: **7 червня**
- історія України: **10 червня**
- географія: **14 червня**
- біологія: **17 червня**

Інформацію про результати основної сесії зовнішнього незалежного оцінювання з усіх навчальних предметів буде розміщено на [інформаційних сторінках](https://zno.testportal.com.ua/info/login) учасників тестування до **30 червня 2022 року**.

